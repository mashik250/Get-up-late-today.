খুলনা প্রকৌশল ও প্রযুক্তি বিশ্ববিদ্যালয় শিক্ষার্থীকে শারীরিক ও মানসিক নির্যাতনের অভিযোগে নিষিদ্ধ সন্ত্রাসী সংগঠন ছাত্রলীগের সাধারণ সম্পাদকসহ ১০ শিক্ষার্থীকে বহিষ্কার ও ছাত্রত্ব বাতিল করা হয়েছে। একই ঘটনায় বিভিন্ন মেয়াদে শাস্তি পেয়েছেন আরো তিন শিক্ষার্থী। গত ২৭ জানুয়ারি বিশ্ববিদ্যালয়ের ছাত্র-শৃঙ্খলা কমিটির সভায় এসব সিদ্ধান্ত নেওয়া হয়।  
 
শাস্তিপ্রাপ্ততের মধ্যে স্থায়ী বহিস্কৃতরা হলেন- নিষিদ্ধ ছাত্রলীগের কুয়েট শাখার সাবেক সাধারণ সম্পাদক সাদমান নাহিয়ান সেজান, শিক্ষার্থী রায়হান আহমেদ, সাদ আহমেদ, সাজেদুল কবির, আদনান রাফি, রিজুয়ানুল ইসলাম রিজভী, ফুয়াদুজ্জামান ফাহিম, মো. মেহেদী হাসান মিঠু, মো. সাফাত মোর্শেদ ও ফখরুল ইসলাম। এছাড়া বিভিন্ন মেয়াদে শাস্তিপ্রাপ্তরা হলেন- মোস্তাক আহমেদ, শুভেন্দু দাস ও ফারিয়ার জামিল। 
 
বিশ্ববিদ্যালয়ের ছাত্র-শৃঙ্খলা কমিটি সূত্রে জানা গেছে, ২০২২ সালের ১১ সেপ্টেম্বর শিক্ষার্থী জাহিদুর রহমানকে নির্যাতনের ঘটনা ঘটে। পরে এ নিয়ে গঠিত তদন্ত কমিটি গত ১৭ সেপ্টেম্বর ঘটনার প্রতিবেদন দাখিল করে।
