মহাখালী রেলগেট এলাকায় সরকারি তিতুমীর কলেজের শিক্ষার্থীরা রেলপথ অবরোধ করেছেন। আন্দোলনের মুখে নোয়াখালীগামী উপকূল এক্সপ্রেস ট্রেন ঢাকা রেলওয়ে স্টেশনের দিকে ফিরে যেতে বাধ্য হয়েছে। অবরোধের মুখে বন্ধ রয়েছে ট্রেন চলাচল। পরিস্থিতি নিয়ন্ত্রণে রাখতে শিক্ষার্থীদের চারপাশ ঘিরে রেখেছে পুলিশ। পাশাপাশি মহাখালীর আমতলী মোড়ে প্রস্তুত রাখা জলকামানও সামনে আনা হয়েছে। 
 
সরেজমিনে দেখা গেছে, রেল লাইনের উপর বসে আছেন ২০-৩০ জন শিক্ষার্থী। এর পাশে দাঁড়িয়ে আছেন আরো শতাধিক শিক্ষার্থী। আর শিক্ষার্থীদের চারপাশ ঘিরে পুলিশ, ডিবি, বিজিবি এবং এবিবিএন সদস্যরা অবস্থান নিয়েছেন। এর পেছনে দাঁড় করিয়ে রাখা হয়েছে জল কামান।
